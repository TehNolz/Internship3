# Leerdoel 3 - Projecten Analyseren

Het is altijd erg lastig om als nieuw lid van een ontwikkelingsteam mee te werken aan een bestaand systeem, vooral als je weinig ervaring hebt met de gebruikte technologieën. Je hebt geen idee hoe het systeem is opgebouwd, en bent daarom vaak lang bezig met het onderzoeken van de structuur voordat je echt kan gaan beginnen met werken. Om hier beter in te worden, heb ik besloten om hier een leerdoel van te maken.

Als onderdeel van mijn stageopdracht heb ik moeten werken in het Customer Relations Management (CRM) systeem van Ranshuijsen. Dit systeem moest ik omzetten naar Blazor. Omdat het CRM systeem echter in het oude .NET Framework was gebouwd, moest alles eerst worden overgezet naar het nieuwe .NET 5. Om dit goed te kunnen doen, ben ik in het begin van mijn stage een tijd bezig geweest met onderzoeken hoe het gehele systeem is opgebouwd.

## Werkwijze

Ik begon mijn onderzoek met het zoeken naar de inlogpagina van het systeem. Inlogschermen zijn vaak een van de eerste dingen die een gebruiker zal zien als zij het systeem gebruiken, waardoor het een goed beginpunt is voor dit onderzoek. Ook bevatten inlogschermen vaak weinig functionaliteit, waardoor ze kleiner zijn dan andere paginas en daardoor makkelijker zijn om te vinden. Door met Visual Studio door het systeem te zoeken voor termen zoals "login" en "password" kwam ik al snel deze pagina tegen.

Vanaf de loginpagina was het niet moeilijk om de hoofdpagina te vinden. Door de code te analyseren die wordt uitgevoerd op het moment dat een gebruiker op de inlogknop drukte, kwam ik er al snel achter naar welke pagina de gebruiker wordt doorgestuurd op moment dat hij inlogt. Dit gaf mij ook gelijk een beeld van hoe het inlogsysteem was opgebouwd.

Het viel mij op dat de URLs van elke pagina ongeveer overeenkwamen met de locaties van bestanden in de mappenstructuur van het systeem. Als een pagina bijvoorbeeld toegankelijk was via de URL `localhost/MyArea/MyPage`, dan was `Areas/MyArea/MyPage.cshtml` het bestand waar deze pagina in stond. Met deze informatie werd het heel eenvoudig om de bestanden en code van elke pagina te vinden.

Omdat het CRM een enorm systeem is met ruim 60 verschillende paginas en bijna 100 verschillende _controllers_, heb ik niet uitgezocht hoe de functionaliteit van elke pagina precies werkt. In plaats daarvan ben ik gaan kijken naar een ander belangrijk onderdeel van het systeem, namelijk de database van het systeem. Ik ben door de verschillende paginas gaan zoeken voor vaakvoorkomende datatypes, en ben vervolgens gaan onderzoeken hoe deze in de database worden opgeslagen.

Na het afronden van dit onderzoek had ik een veel beter beeld over hoe ASP.NET precies werkt, en over hoe het CRM systeem is opgebouwd. Deze informatie heb ik goed kunnen gebruiken tijdens het uitvoeren van de migratie naar .NET 5 en Blazor.

## Bewijsmateriaal

Als bewijsmateriaal voor dit leerdoel, heb ik een document opgezet die kort de algemene structuur van het CRM systeem beschrijft. Het bevat informatie over de mappenstructuur, over een aantal verschillende datatypes die in het systeem wordt gebruikt, en over de opbouw van de paginas. Omdat dit document gevoellige gegevens over het systeem bevat, kan ik het helaas niet op deze website plaatsen.

## Feedback bedrijfsbegeleider/collega
*Het is een hele prestatie dat je het voor elkaar hebt gekregen om de migratie zo snel te realiseren. We waren allen wel een beetje sceptisch of dit zo snel en makkelijk zou gaan lukken. De snelheid leidde er wel toe dat je soms nog iets te weinig over verschillende oplossingsrichtingen na hebt kunnen denken, maar boven verwachting van een 3de jaars stagiair.*  
  
*Probeer bij het analyseren een brede blik te houden zodat verschillende oplossingsrichtingen mogelijk blijven.*


## Reflectie  
Ik heb tijdens het werken aan dit leerdoel veel kennis opgedaan over hoe ik een ASP.NET systeem moet analyseren. Omdat ASP.NET een zeer populaire technologie is, verwacht ik dat deze kennis later erg handig zal zijn bij mijn werk. Mocht ik later bij een bedrijf gaan werken waar gebruik wordt gemaakt van ASP.NET, dan ben ik er vrij zeker van dat ik snel mijn weg zal kunnen vinden binnen de systemen die zij ontwikkelen. Ik vind daarom ook dat ik dit leerdoel heb behaald.

Er zijn echter veel andere soorten systemen die op compleet andere manieren zijn opgebouwd. Als ik deze systemen wil analyseren, dan zal ik dat waarschijnlijk op een andere manier moeten aanpakken dan bij een ASP.NET systeem. Daarom wil ik in de toekomst een dergelijk systeem gaan analyseren om zo extra ervaring op te doen. Wellicht dat ik hier tijdens mijn afstudeerstage de kans voor krijg.